Den 1 - Úřad, banka, jetlag
20.10.2022

<p>A je to tady! První opravdový den v Kanadě! Takže jak jinak ho strávit lépe, než zařizováním všeho, co je potřeba, že... Na internetu jsme si vyčetli, že si musíš zařídit SIN (Social insurance number - bez něj nemůžeme být zaměstnaní), na ten se ale musí hnedka ráno, ideálně hodinku před otvíračkou, jinak jsou hrozné fronty a člověk se ani nemusí dočkat. Pak si jít zařídit telefonní číslo a bankovní účet.</p>
<p>No, protože jsme přijeli do našeho dočasného domů brzo ráno, tak jsme došli k závěru, že to ráno nebudeme hrotit, že se hezky vyspíme a kašlem na nějaké ranní vysedávání před úřadem. Kolem 10 ráno jsme došli na úřad (on to teda moc úřad nebyl, byla to taková pobočka v obchoďáku) a teda zůstali jsme zírat. On tam totiž skoro nikdo nebyl. Všechny ty hororové příspěvky o tom, jak lidi čekali několik hodin před budovou a jak se ani nedostali na řadu, nás připravily na nejhorší. A tady nikdo. Během 15 minut jsme dostali naše SINy a mohli jsme vyrazit dál (mimochodem, kdybyste čekali jako my, že jedno z nejdůležitějších čísel, které tu občan může mít - v podstatě  ještě důležitější než naše rodné číslo - bude na nějakém speciálním dokumentu nebo kartičce tak ne. Prostě nám vytiskli černobílou A4 se spoustou textu, kde v půlce textu je to číslo mimochodem napsané.)</p>
<p>Vzhledem k tomu, že jsme úřad stihli rychleji než jsme čekali, museli jsme se jít odměnit snídou do Tim Hortons (nejznámější kanadský fast food řetězec). Vojtík se do "Timmies" (jak říkají kanaďani; nebo do "Timíka", jak říkame my) hrozně těšil. Dal si černou kávu, čímž naprosto rozhodil prodavačku, protože normálně si lidi dávají cukr a mléko nebo smetanu (dvě vsuvky - takové té typicky stereotypní kanadské kávě se říká "double double" -  dvě smetany a dva cukry. Druhá vsuvka - ve všech kavárnách, i v těch dobrých, se ptají, jestli chceš nechat místo na mléko. Ptají se tak na všechny kávy, včetně překapávané a cold brew. Takže není divu, že chudák paní za pokladnou moc nechápala, co po ní chce...). Ačkoliv jsme si předem načetli, že takovýhle kafe (a obvzlášť v Timíkovi) je fakt hnusný, tak stejně byl Vojtík překvapenej, že je jako opravdu hnusný :D. Tak ale alespoň že jídlo bylo fajn.</p>
<img article tall>
<p>Pak už jsme se vydali pro telefonní číslo (zvolili jsme jednoho z nejlevnějších operátorů s v celku mizerným pokrytím a i tak nás 20 GB dat + neomezené volání a sms stojí 50 dolarů měsíčně) a založit účet (s mezizastávkou na oběd). Na první pobočce neměli volno, tak jsme šli do druhé, kde nás vzali hnedka. Vzali nás oba najednou (zatím nás tak vzali i na pracovní povolení na letišti a na SIN, tak je to tu asi normální). Naše bankéřka se jmenovala Lulu Lu. Lulu (nebo Lu?) hnedka věděla, jaký účet otevíráme. Tahle banka je známá svým programem pro newcomers, kde vedení běžného účtu, spořícího účtu a kreditky je zdarma. Takže jsme jenom podepsali spoustu papírů, dostali jsme debitky a mohli jsme jít domů (na kreditky jsme si museli počkat - na rozdíl od našich karet, debitky tu nemají vytištěná/ vyražená jména, ty mají jen kreditky).</p>
<img article square>
<img g>
<img g>
<p>Jsou tři odpoledne, všechno je zařízené a my už můžeme v klidu začít vybalovat. No a jaké nás čekalo překvapení. Vzhledem k tomu, jak strašně v Portugalsku na mezipřistání lilo, a vzhledem k tomu, že ty kufry tam na ranveji čekali docela dlouho, než si jich někdo všimne, tak nemůže nikoho překvapit, že jsme měli oblečení úplně durch (úplně durch ne, to přeháním pro dramatičnost, ale všechny kousky, které byly pod zipy, měly na sobě obrovské mokré fleky. A vzhledem k tomu, že to už tak 24 hodin bylo zavřené v kufru, tak všechno bylo takové navlhlé). Takže jsme všechno rozvěsili, a mohli jsme jít objevovat Toronto. Ovšem to by na Zuzanku nesměl přijít jetlag jako prase. V sedm večer, po tom co jsem procitla z takového menšího koma, mě Vojtík zmátořil, že se teda tramvají pojedeme podívat do centra. Pár foteček s Toronto signem na Philips Nathan square a můžeme jet zpátky. To bychom ovšem museli přijít na to, odkud ta tramvaj jede. Google něco tvrdí, cedule tvrdí něco jiného. Navíc tramvaje nestojí všude, takže o to víc nás zmátlo, když jsme z dálky koukali na domnělou zastávku a tramvaj si jí jen tak projela. Takže jsme asi kilák pronásledovali koleje (ještě jsme teda skočili těsně před zavíračkou sehnat něco k jídlu) než se nám podařilo na tramvaj nastoupit a v klidu dojet domů. (Později jsme přišli na to, že celý problém se zastávkami spočíval v tom, že předělávali koleje, takže tramvaj jela po nestandardní trase - akorát, že to nebylo nikde označené) Domů jsme se naštěstí dostali v pořádku, v deset večer jsme ještě zbouchli večeři a můžeme jít spinkat. Dobrou noc! </p>
<img g>
<img g>
<img full>
end