Den 0 - Den Odletu (pt. 1\2/2)

18.10.2022

<p>Čekáme a čekáme. Já si sedám na zem (stejně, jako několik lidí kolem mě). Abychom se dostali na záchod, tak musíme podlézt provaz, který gate ohraničuje (Vojtík to nejdřív vzal východem přes sekuriťáky, ale těm to bylo evidentně jedno, takže kratší cesta pod provazem vyhrává. Jediné, co bylo potřeba, je poté se narovnat). Po necelé hodině přestává tolik pršet a my se můžeme konečně nalodit. Díky místům, které máme v letadle, nás pustili do transferového autobusu téměř poslední. Což se ukázalo jako super věc, protože nám autobus zastavil přímo u vstupu do letadla, takže jsme mohli nastoupit jako první a téměř suchou nohou. Stejně jako v předchozím letadle, kolena se nám vejdou, ale tady jsme navíc dostali deku a polštářek a máme k dispozici televizku s filmama a mapou (a když člověk není zabejčenej, tak se dá sklopit sedadlo a pak se dá i spát). Trvalo ještě další hodinu, než se letadlo pohlo a začalo se připravovat ke vzletu. Mezitím zašlo sluníčko (paráda, moje představa, jak poletíme proti západu a že nám nádherné zlaté slunce vydrží přes půlku cesty, je ta tam). Co je ale horší, odmítají se nám aktualizovat airtagy v kufrech. Takže sice máme jistotu, že kufry z Prahy dorazily do Portugalska, ale podle toho, co nám airtagy říkají, s námi už do letadla nenastoupily. Začínáme být moc unavení na to, abychom se tím stresovali. Ostatně, co my s tím teď můžeme udělat, to je problém pro Zuzku a Vojtíka 8 hodin do budoucnosti.</p>
<img g>
<img g>
<youtube>
<p>Je půl osmé večer a my konečně vzlétáme. Výhled je ze začátku nulový, protože prší. Jamile jsme se dostali nad mraky, tak jsem se alespoň na chvíli dočkala krásného západu. Asi po dvaceti minutách od vzletu pilot hlásí, že do Toronta dorazíme ve 22:00 místního času (tzn. s hodinovým zpožděním) a že za chvíli začnou servírovat večeři a poté se zhasne, ať můžeme spát. Jsme natěšení, máme totiž hrozný hlad. Uběhlo asi 10 minut a pak to začalo. Šílené turbulence. Jízda tramvají č. 22 ve špičce, je oproti tomuto velmi klidná. Největší házení po chvíli utichá, ale turbulence neustávají. Už to s námi moc nehází, ale letadlo v klidu taky není. Po pár minutách je klid. Těšíme se na jídlo. Už vidíme jak vytahují vozík a.... Turbulence. Zase. No, zkrátím to. Trvalo přibližně tři hodiny, než se letadlo úplně uklidnilo , a my se konečně mohli najíst. Alespoň jsme mezitím stihli zkouknout Turning red (animák odehrávající se v Torotnu). Jen upozorňuji, že u nás je v tuto chvíli půl jedenácté. Dostali jsme tuňákovo bramborový salát (čti Zuzka dostala dva tuňákovo-bramborové saláty), rýži s kuřetem a fazolemi (čti Vojtík dostal jednu a tři čtvrtě porce rýže s kuřetem a fazolemi), nějaký krekr a houstičku s taveňákem a naprosto úžasnou čokoládovou pěnu. Jídlo bylo fajn (rozhodně lepší než lasagne z prvního letu). Dojedli jsme, uklidili odpadky na jednu hromádku a já jsem si na chvíli odložila hlavu, že si na chvíli odpočinu očím. Vzbudila jsem se po hodině a půl... Do konce letu jsem jakž takž pospávala, Vojtík vůbec ne (a když jsem mu snažila poradit, ať si tu sedačku sklopí, tak akorát brblal). Ještě pár turbulencí před dosednutím a už je to tady. Toronto, Kanada. Letadlo překvapivě žádné zpoždění nenabralo (a bohužel ani nedohnalo), nicméně to jim nezabránilo v tom, že nás ještě další hodinku nechali posedět na ranveji. Je jedenáct večer a konečně nás pouštějí z letadla. Obejdeme snad celé letiště (s rychlou čurpauzou) a dorazíme na první zastávku - primary inspection kiosk. Taková samoobslužná pokladna, kam jsme naskenovali pasy, asi milionkrát zaklikali, že opravdu nic nepašujeme a že nemáme nějaké šílené nemoci. Pak si celá ta pokladna/budka vyjela kamerou do výše očí, aby si nás vyfotili (mimochodem Kanaďani jsou docela malí, takže když se fotil Vojtík, tak nám ta budka čouhala dost vysoko nad ostatní). Dostali jsme účtenku, kde byli naše fotky a asi nějaké údaje. V té budce ale nebyl pořádně inkoust, takže to moc čitelné nebylo. Vzali jsme pasy a účtenku a šli jsme na další zastávku, tentokrát už s živou osobou v okénku. Týpeček juknul na pasy a účtenku, zeptal se nás, jestli máme už povolení, my že nemáme, a tak nám tu účtenku zvýrazňovačem přeškrtnul a odeslal nás na imigrační. Je tři čtvrtě na jedenáct, fronta sice je, ale snad to půjde rychle. No, nešlo to rychle. Nevím, jestli se všichni u okýnek sbalili a šli na svačinu, nebo už toho prostě měli už dost, nicméně fronta se během hodiny prakticky ani nepohnula. Do toho ještě přišlo spoustu lidí na začátek fronty, kam je dovedli pracovníci letiště, protože měli kanadské pasy. Vtipkuji, že s tím jak to jde, tak se dostaneme z letiště až zítra. Že jsem radši nemlčela, protože je 0:05 a my konečně jdeme na řadu. Náš pracovník je fajn, vzal nás oba najednou. Chce vidět naše POE, pojištění a výpis z účtu. Rychle všechny papíry vytaháme z desek (až tak rychle, že nás uklidňuje, že nemusíme spěchat). Když si všimne, že mi nesedí jméno, tak mu ještě ukazuji oddací list. Chtěl ještě vidět naše staré pasy, tak jsme mu vysvětlili, že tak se to u nás prostě nedělá. Všechny ty papíry si vzal a poslal nás sednout, že se omlouvá, ale že celou tu mojí žádost musí ručně přepsat. Odcházíme si sednou a mezitím sledujeme, jak stejně velká fronta, jako byla ta naše, zmizela za 20 minut. Nevadí. Konečně máme chvilku volna a tak koukáme na airtagy, jak jsou na tom kufry. Volejte sláva, všechny kufry dorazily! Dva vypadají, že vypadly někde na ranveji, ale to nevadí, hlavně že jsou v Kanadě. Padá nám obrovský kámen ze srdce a nahrazuje ho menší kámen, a to "kde sakra ty kufry budeme hledat". Je půl jedné ráno a my konečně dostáváme razítko do pasu a pracovní povolení. Odcházíme z imigračního a hned vcházíme do haly, kde se vyzvedávají kufry. A ony tam na nás čekají. Pěkně vyřádkované, stačí přijít a odvézt. Ještě se trošku ztratíme na letišti při odchodu, ale nakonec se najdeme. Voláme si uber, který přijel asi za dvě minuty. Po boji s báglama, kdy se nám všechny nevešly do kufru auta, kdy se nás uberák snažil přesvědčit, ať ho uplatíme 50 dolary (protože prý kufry nemůžou cestovat na zadní sedačce), potom, co jsme mu zalhali, že máme jen českou hotovost a potom, co dal  jeden kufr na zadní sedačku a jako úplata mu stačilo 5 hvězdičkové hodnocení a 10 dolarů dýško v aplikaci, konečně vyrážíme. Jedeme asi půl hodiny (skrz město po čtyř proudé dálnici) až nás vysadí na našem AirBnB. Tam už na nás čeká Cole, náš hostitel. Nejen že na nás počkal (na letišti jsme nabrali dobré 3 hodiny oproti původnímu plánu), ale ještě nám pomohl s kuframa dovnitř. Všechno nám ukázal a my si konečně můžeme jít lehnout. Ještě rychle povečeříme popkorn a ovesné sušenky, které nám tu nachystal, a jdeme spát. Lehneme si a.. ono to nejde, protože v Čechách je 7 ráno a my máme pocit, že je vlastně super čas na vstávání. Ať žije jetlag. Ještě tak hodinku se povalujeme a konečně nás únava dostihla. Náš 0. den tímto končí a rok v Kanadě začíná. </p>
<img>
<img>
<img>
<img>
<youtube>
<youtube>
<p><i>PS: Trošku nechápu, na co jsme si museli nechat dělat biometriku. Složitě jsme kvůli tomu jeli do Vídně a rozdíl oproti té naší, kterou máme na občankách a v pasech, je v počtu otisků prstů, které nám stejně nikdo nedělal. Tak alespoň jsme si udělali hezký výlet.</i></p>
end
