Den 0 - Den Odletu (pt. 1/2)

19.10.2022

<p>Konečně jsme se dočkali! Osm měsíců od naprosto šíleného nápadu Vojtíka, že se chce odstěhovat do Kanady (který jsem mu zatrhla, že v žádném případě), čtyři měsíce od podání žádosti o pracovní víza, po týdnu balení, vybalování, přebalování, vážení a tak pořád dokola, je to konečně tu! Den 0, den odletu!</p>
<img>
<p>Vstali jsme, pobalili jsme všechno potřebné a nachystali se k odjezdu. Časovou rezervu máme dostatečnou (a jak se později ukázalo tak zbytečně velkou), v tuhle chvíli nás nic nemůže zastavit. Snad jen možná rozbitý výtah. Ráno výtah fungoval. Jen když už jsme potřebovali jet, tak ho zrovna začali opravovat. A tahat tři 23 kg kufry z osmého patra nikdo nechce. Naštěstí Jíťa neváhala, seběhla dolů,  překecela opraváře, ať pro nás přijede. A on přijel! Paráda, je 9:10 máme "jenom" 10 minut zpoždění oproti plánu, na letišti určitě budeme včas (čti minimálně 3 hodiny předem). Dole pod domem už čekala druhá maminka, takže jsme mohli zahájit akci "odvez si své dítě na letiště". Doprava v Praze byla ok, na letišti jsme byli za 40 minut. Krásných 3,5 hodiny před odletem. Po hrůzných historkách z léta se obáváme, jestli opravdu bude 3,5 hodiny stačit, jestli jsme náhodou neměli jet dřív. A náhodou jsme rozhodně dřív jet neměli, spíš naopak - letiště úplně prázdné a náš gate otevírá 2 hodiny před odletem. Nu což, Burger King to jistí. Dáme si královskou snídani, pokecáme a můžeme se jít odbavit. A protože jsme děsně fancy, přeskakujeme celou řadu a jdeme na priority check-in. U okýnka odevzdáme pasy a paní na nás vybafne, jestli máme ETU <i>(pozn. ETA je elektronická povolenka k vstupu do Kanady vázaná na pas - tak vázaná, že stačí pouze pas a nic jiného)</i>. ETU samozřejmě máme. <i>"Tak mi ji ukažte!"</i> koukáme na ni, co tím jako myslí. <i>"Tak snad máte nějaké číslo, ne?" </i>Naštěstí jsem měli vytištěné potvrzovací emaily, ale tolik k tomu, že je potřeba jenom pas... Pak už šlo všechno hladce, kufry byly perfektně navážené (22,7 kg z povolených 23 kg), dostali jsme letenky a mohli jsme jít dál. Pár posledních foteček, pár objetí a už jsme na to dobrodružství sami. </p>
<img>
<img>
<img>
<img>
<img>
<img>
<img>
<p>Po takové té klasice (obsah příručáků vysypaný do 4 kontejnerů, bez bot, ale naštěstí bez pípání) si jdeme sednout k gatu. Na cedulích brzo začne svítit, že je gate otevřen, tak si po rychlé čurpauze jdeme stoupnout do řady. Stojíme, stojíme a ono nic. Gate se konečně otevírá a já vtipkuji, že jsem děsně zvědavá, jak za 10 minut stihnou těch přibližně 150 lidí dostat do letadla, vyrolovat a vzlétnout. No, k velkému překvapení všech to nestihli. Mimochodem letadlo je narvané, takže prosili lidi, aby si nechali věci dát do check-inu. V 13:35 (deset minut po plánovaném odletu) jsme usedli na naše místa a sledujeme, jak ještě spousta lidí nastupuje. Místa máme super, nohy se nám vejdou a z okýnka je krásný výhled, a víc ke štěstí asi nepotřebujeme. 14:32 vzlétáme. Pilot hlásí, že se omlouvá, ale že udělají vše pro to, aby zpoždění napravili (Haha!).</p>
<img>
<img>
<p>Samotný let nebyl ničím zvláštní (snad jen když pán v první řádě schytal od letušky lepáka, když předváděla, jak se správně nasazuje záchranná vesta). Jídlo v ceně nebylo, ale už jsme tak umírali hlady, že jsme si jídlo stejně koupit museli - Vojtík měl sendvič, já lasagne (takové ty hnusné levné, ale když má člověk hlad, tak všechno chutná výborně). K jídlu jsme dostali pití a pytlíček batátových brambůrků. Zkoukli jsme Moanu, víc než půlku letu byla za námi. Let má hodinu zpoždění a tak se stresujeme, že nám zbyde jen 45 minut na přestup, což ve skutečnosti je o mnoho méně, protože gate zavírá půl hodin předem. S námi se stresuje zbytek cestujících, protože většina má navazující lety. Otravujeme letušáka, jestli stíháme. Letušák nás (a půlku letadla) uklidňuje, že stíháme, že navazující lety stejně mají zpoždění. V pohodě. Pilot začne hlásit, že se omlouvá, ale že máme zpoždění. Přistaneme v 17:55. Což je deset minut po odletu navazujícího letadla. Všechno je v <i>naprostém pořádku<i>. Stresuje celé letadlo. Nějaký pár se před přistáním zvedne a jde si stoupnout ke dveřím, aby byli první. Letušáci (a pak i pilot) je odešlou zase zpět. Ve chvíli, kdy letadlo dosedne, se spousta lidí zvedá. Pilot zase hlásí, že všichni mají zůstat sedět. Konečně můžeme vstát. Všichni se hrozně tlačí, všichni nestíhají. Vojtík je úplně na prášky. Furt dokola si opakujeme, že teď už to je stejně jedno, že teď už na nás buď čekají nebo už uletěli. Na odletových cedulích bliká, že let odletěl. Jsme nervózní jak sáňky v létě. Rychlým krokem přebíháme půlku letiště na gate a letadlo tu... Není? Prý má technický problém, let bude opožděn. Uf. Prostor gatu je ohraničen, u vstupu chce paní vidět pasy, víza a nakonec i oddací list, protože mi nesedělo jméno na vízu a v pasu. Dost nás tím zaskočila, ale nevadí, jsme připraveni. Jdeme si stoupnout do řady, protože za chvíli začne naloďování do druhého letadla. Čekáme, čekáme a ono se nic neděje. Kromě teda šíleného lijáku, který zastavil veškerý provoz na letišti. Tak alespoň, že kufry dorazili do Portugalska. Unavení, hladoví a žízniví čekáme na další let. Snad zpoždění nebude dvouhodinové, jako u prvního letu.... </p>
<img>
<img>
<img>
<img>
<img>
<img>
<youtube>
